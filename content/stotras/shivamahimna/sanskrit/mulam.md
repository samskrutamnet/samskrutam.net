---
title: "मूलमात्रम्"
date: 2020-02-02T23:43:45-08:00
draft: false
weight: 10

---



<div class="shloka">

## शिवमहिम्नःस्तोत्रम्

महिम्नः पारं ते परमविदुषो यद्यसदृशी <br/>
स्तुतिर्ब्रह्मादीनामपि तदवसन्नास्त्वयि गिरः । <br/>
अथाऽवाच्यः सर्वः स्वमतिपरिणामावधि गृणन् <br/>
ममाप्येष स्तोत्रे हर! निरपवादः परिकरः ॥ १॥ <br/><br/>

अतीतः पन्थानं तव च महिमा वाङ्मनसयोर् <br/>
अतद्व्यावृत्त्या यं चकितमभिधत्ते श्रुतिरपि । <br/>
स कस्य स्तोतव्यः कतिविधगुणः कस्य विषयः <br/>
पदे त्वर्वाचीने पतति न मनः कस्य न वचः ॥ २॥ <br/> <br/>

मधुस्फीता वाचः परमममृतं निर्मितवतः <br/>
तव ब्रह्मन् ! किं वागपि सुरगुरोर्विस्मयपदम् । <br/>
मम त्वेतां वाणीं गुणकथनपुण्येन भवतः <br/>
पुनामीत्यर्थेऽस्मिन् पुरमथन ! बुद्धिर्व्यवसिता ॥ ३॥ <br/><br/>

तवैश्वर्यं यत्तज्जगदुदयरक्षाप्रलयकृत् <br/>
त्रयीवस्तु व्यस्तं तिसृषु गुणभिन्नासु तनुषु । <br/>
अभव्यानामस्मिन् वरद ! रमणीयामरमणीं <br/>
विहन्तुं व्याक्रोशीं विदधत इहैके जडधियः ॥ ४॥ <br/><br/>

किमीहः किङ्कायः स खलु किमुपायस्त्रिभुवनं <br/>
किमाधारो धाता सृजति किमुपादान इति च । <br/>
अतर्क्यैश्वर्ये त्वय्यनवसरदुःस्थो हतधियः <br/>
कुतर्कोऽयं कांश्चिन् मुखरयति मोहाय जगतः ॥ ५॥ <br/><br/>

अजन्मानो लोकाः किमवयववन्तोऽपि जगताम् <br/>
अधिष्ठातारं किं भवविधिरनादृत्य भवति । <br/>
अनीशो वा कुर्याद् भुवनजनने कः परिकरो <br/>
यतो मन्दास्त्वां प्रत्यमरवर ! संशेरत इमे ॥ ६ ॥ <br/><br/>




त्रयी साङ्ख्यं योगः पशुपतिमतं वैष्णवमिति <br/>
प्रभिन्ने प्रस्थाने परमिदमदः पथ्यमिति च । <br/>
रुचीनां वैचित्र्यादृजुकुटिलनानापथजुषां <br/>
नृणामेको गम्यस्त्वमसि पयसामर्णव इव ॥ ७ ॥ <br/><br/>

महोक्षः खट्वाङ्गं परशुरजिनं भस्म फणिनः <br/>
कपालं चेतीयत्तव वरद तन्त्रोपकरणम् । <br/>
सुरास्तां तामृद्धिं दधति तु भवद्भ्रूप्रणिहितां <br/>
न हि स्वात्मारामं विषयमृगतृष्णा भ्रमयति ॥ ८ ॥ <br/><br/>

ध्रुवं कश्चित् सर्वं सकलमपरस्त्वध्रुवमिदं <br/>
परो ध्रौव्याऽध्रौव्ये जगति गदति व्यस्तविषये । <br/>
समस्तेऽप्येतस्मिन् पुरमथन तैर्विस्मित इव <br/>
स्तुवन् जिह्रेमि त्वां न खलु ननु धृष्टा मुखरता ॥ ९॥ <br/><br/>

तवैश्वर्यं यत्नाद् यदुपरि विरिञ्चिर्हरिरधः <br/>
परिच्छेत्तुं यातावनलमनलस्कन्धवपुषः । <br/>
ततो भक्तिश्रद्धाभरगुरुगृणद्भ्यां गिरिश यत् <br/>
स्वयं तस्थे ताभ्यां तव किमनुवृत्तिर्न फलति ॥ १०॥ <br/><br/> 

अयत्नादासाद्य त्रिभुवनमवैरव्यतिकरं <br/>
दशास्यो यद्बाहूनभृत रणकण्डू-परवशान् । <br/>
शिरःपद्मश्रेणी-रचितचरणाम्भोरुह-बलेः <br/>
स्थिरायास्त्वद्भक्तेस्त्रिपुरहर विस्फूर्जितमिदम् ॥ ११॥ <br/><br/>

अमुष्य त्वत्सेवासमधिगतसारं भुजवनं <br/>
बलात् कैलासेऽपि त्वदधिवसतौ विक्रमयतः । <br/>
अलभ्या पातालेऽप्यलसचलिताङ्गुष्ठशिरसि <br/>
प्रतिष्ठा त्वय्यासीद् ध्रुवमुपचितो मुह्यति खलः ॥ १२॥ <br/>

यदृद्धिं सुत्राम्णो वरद परमोच्चैरपि सतीम् <br/>
अधश्चक्रे बाणः परिजनविधेयत्रिभुवनः । <br/>
न तच्चित्रं तस्मिन् वरिवसितरि त्वच्चरणयोः <br/>
न कस्याप्युन्नत्यै भवति शिरसस्त्वय्यवनतिः ॥ १३॥ <br/><br/>

अकाण्ड-ब्रह्माण्ड-क्षयचकित-देवासुरकृपा- <br/>
विधेयस्याऽऽसीद् यस्त्रिनयन विषं संहृतवतः । <br/>
स कल्माषः कण्ठे तव न कुरुते न श्रियमहो <br/>
विकारोऽपि श्लाघ्यो भुवनभयभङ्गव्यसनिनः ॥ १४॥ <br/><br/>

असिद्धार्था नैव क्वचिदपि सदेवासुरनरे <br/>
निवर्तन्ते नित्यं जगति जयिनो यस्य विशिखाः । <br/>
स पश्यन्नीश त्वामितरसुरसाधारणमभूत् <br/>
स्मरः स्मर्तव्यात्मा न हि वशिषु पथ्यः परिभवः ॥ १५॥ <br/><br/>

मही पादाघाताद् व्रजति सहसा संशयपदं <br/>
पदं विष्णोर्भ्राम्यद्भुजपरिघरुग्णग्रहगणम् । <br/>
मुहुर्द्यौर्दौस्थ्यं यात्यनिभृतजटाताडिततटा <br/>
जगद्रक्षायै त्वं नटसि ननु वामैव विभुता ॥ १६॥ <br/><br/>

वियद्व्यापी तारा-गण-गुणित-फेनोद्गम-रुचिः <br/>
प्रवाहो वारां यः पृषतलघुदृष्टः शिरसि ते । <br/>
जगद्द्वीपाकारं जलधिवलयं तेन कृतमित्- <br/>
यनेनैवोन्नेयं धृतमहिम दिव्यं तव वपुः ॥ १७॥ <br/><br/>

रथः क्षोणी यन्ता शतधृतिरगेन्द्रो धनुरथो <br/>
रथाङ्गे चन्द्रार्कौ रथचरणपाणिः शर इति । <br/>
दिधक्षोस्ते कोऽयं त्रिपुरतृणमाडम्बरविधिर् <br/>
विधेयैः क्रीडन्त्यो न खलु परतन्त्राः प्रभुधियः ॥ १८॥ <br/><br/> 

हरिस्ते साहस्रं कमलबलिमाधाय पदयोर् <br/>
यदेकोने तस्मिन् निजमुदहरन्नेत्रकमलम् । <br/>
गतो भक्त्युद्रेकः परिणतिमसौ चक्रवपुषा <br/>
त्रयाणां रक्षायै त्रिपुरहर जागर्ति जगताम् ॥ १९॥ <br/><br/>

क्रतौ सुप्ते जाग्रत् त्वमसि फलयोगे क्रतुमतां <br/>
क्व कर्म प्रध्वस्तं फलति पुरुषाराधनमृते। <br/>
अतस्त्वां सम्प्रेक्ष्य क्रतुषु फलदानप्रतिभुवं <br/>
श्रुतौ श्रद्धां बद्ध्वा दृढपरिकरः कर्मसु जनः ॥ २०॥ <br/><br/>

क्रियादक्षो दक्षः क्रतुपतिरधीशस्तनुभृताम् <br/>
ऋषीणामार्त्विज्यं शरणद सदस्याः सुरगणाः । <br/>
क्रतुभ्रंशस्त्वत्तः क्रतुफलविधानव्यसनिनः <br/>
ध्रुवं कर्तुः श्रद्धाविधुरमभिचाराय हि मखाः ॥ २१॥ <br/><br/>
 
प्रजानाथं नाथ प्रसभमभिकं स्वां दुहितरं <br/>
गतं रोहिद्भूतां रिरमयिषुमृष्यस्य वपुषा । <br/>
धनुष्पाणेर्यातं दिवमपि सपत्राकृतममुं <br/>
त्रसन्तं तेऽद्यापि त्यजति न मृगव्याधरभसः ॥ २२॥ <br/><br/>

स्वलावण्याशंसाधृतधनुषमह्नाय तृणवत् <br/>
पुरः प्लुष्टं दृष्ट्वा पुरमथन पुष्पायुधमपि। <br/>
यदि स्त्रैणं देवी यमनिरत देहार्धघटनाद् <br/>
अवैति त्वामद्धा बत वरद मुग्धा युवतयः ॥ २३॥<br/><br/>

श्मशानेष्वाक्रीडा स्मरहर पिशाचाः सहचराः <br/>
चिताभस्मालेपः स्रगपि नृकरोटीपरिकरः । <br/>
अमङ्गल्यं शीलं तव भवतु नामैवमखिलं <br/>
तथापि स्मर्तॄणां वरद परमं मङ्गलमसि ॥ २४॥ <br/><br/>

मनः प्रत्यक्चित्ते सविधमवधायात्तमरुतः <br/>
प्रहृष्यद्रोमाणः प्रमद-सलिलोत्सङ्गितदृशः ।<br/>
यदालोक्याह्लादं ह्रद इव निमज्यामृतमये<br/>
दधत्यन्तस्तत्त्वं किमपि यमिनस्तत् किल भवान् ॥ २५॥<br/><br/>

त्वमर्कस्त्वं सोमस्त्वमसि पवनस्त्वं हुतवहस् <br/>
त्वमापस्त्वं व्योम त्वमु धरणिरात्मा त्वमिति च।<br/>
परिच्छिन्नामेवं त्वयि परिणता बिभ्रतु गिरं<br/>
न विद्मस्तत्तत्त्वं वयमिह तु यत् त्वं न भवसि॥ २६॥<br/><br/>

त्रयीं तिस्रो वृत्तीस्त्रिभुवनमथो त्रीनपि सुरान् <br/>
अकाराद्यैर्वर्णैस्त्रिभिरभिदधत् तीर्णविकृति ।<br/>
तुरीयं ते धाम ध्वनिभिरवरुन्धानमणुभिः<br/>
समस्तं व्यस्तं त्वां शरणद गृणात्योमिति पदम् ॥ २७॥<br/><br/>

भवः शर्वो रुद्रः पशुपतिरथोग्रः सहमहान् <br/>
तथा भीमेशानाविति यदभिधानाष्टकमिदम् । <br/>
अमुष्मिन् प्रत्येकं प्रविचरति देव श्रुतिरपि <br/>
प्रियायास्मै धाम्ने प्रणिहितनमस्योऽस्मि भवते ॥ २८॥ <br/><br/>

नमो नेदिष्ठाय प्रियदव दविष्ठाय च नमो <br/>
नमः क्षोदिष्ठाय स्मरहर महिष्ठाय च नमः । <br/>
नमो वर्षिष्ठाय त्रिनयन यविष्ठाय च नमो <br/>
नमः सर्वस्मै ते तदिदमितिसर्वाय च नमः ॥ २९॥<br/><br/>

बहलरजसे विश्वोत्पत्तौ भवाय नमोनमः <br/>
प्रबलतमसे तत्संहारे हराय नमोनमः। <br/>
जनसुखकृते सत्त्वोद्रिक्तौ मृडाय नमोनमः <br/>
प्रमहसि पदे निस्त्रैगुण्ये शिवाय नमोनमः॥ ३०॥ <br/><br/>
 
कृशपरिणति चेतः क्लेशवश्यं क्व चेदं <br/>
क्व च तव गुणसीमोल्लङ्घिनी शश्वदृद्धिः । <br/>
इति चकितममन्दीकृत्य मां भक्तिराधाद्  <br/>
वरद चरणयोस्ते वाक्य-पुष्पोपहारम् ॥ ३१॥ <br/><br/>

असितगिरिसमं स्यात् कज्जलं सिन्धुपात्रे <br/>
सुरतरुवरशाखा लेखनी पत्रमुर्वी। <br/>
लिखति यदि गृहीत्वा शारदा सर्वकालं <br/>
तदपि तव गुणानामीश पारं न याति॥ ३२॥<br/><br/>

असुरसुरमुनीन्द्रैरर्चितस्येन्दुमौलेर् <br/>
ग्रथितगुणमहिम्नो निर्गुणस्येश्वरस्य । <br/>
सकलगणवरिष्ठः पुष्पदन्ताभिधानो <br/>
रुचिरमलघुवृत्तैः स्तोत्रमेतच्चकार ॥ ३३॥ <br/><br/>

अहरहरनवद्यं धूर्जटेः स्तोत्रमेतत् <br/>
पठति परमभक्त्या शुद्धचित्तः पुमान् यः ।<br/>
स भवति शिवलोके रुद्रतुल्यस्तथाऽत्र <br/>
प्रचुरतरधनायुः पुत्रवान् कीर्तिमांश्च ॥ ३४॥<br/><br/>


महेशान्नापरो देवो महिम्नो नापरा स्तुतिः ।<br/>
अघोरान्नापरो मन्त्रो नास्ति तत्त्वं गुरोः परम् ॥ ३५॥<br/><br/>

दीक्षा दानं तपस्तीर्थं ज्ञानं यागादिकाः क्रियाः । <br/>
महिम्नःस्तवपाठस्य कलां नार्हन्ति षोडशीम् ॥ ३६॥<br/><br/>

कुसुमदशननामा सर्वगन्धर्वराजः<br/>
शिशुशशिधरमौलेर्देवदेवस्य दासः ।<br/>
स खलु निजमहिम्नो भ्रष्ट एवास्य रोषात्<br/>
स्तवनमिदमकार्षीद् दिव्यदिव्यं महिम्नः ॥ ३७॥<br/><br/>

सुरवरमुनिपूज्यं स्वर्गमोक्षैकहेतुं<br/>
पठति यदि मनुष्यः प्राञ्जलिर्नान्यचेताः ।<br/>
व्रजति शिवसमीपं किन्नरैः स्तूयमानः<br/>
स्तवनमिदममोघं पुष्पदन्तप्रणीतम् ॥ ३८॥<br/><br/>

आसमाप्तमिदं स्तोत्रं पुण्यं गन्धर्वभाषितम् ।<br/>
अनौपम्यं मनोहारि शिवमीश्वरवर्णनम् ॥ ३९॥<br/><br/>

इत्येषा वाङ्मयी पूजा श्रीमच्छङ्करपादयोः ।<br/>
अर्पिता तेन देवेशः प्रीयतां मे सदाशिवः ॥ ४०॥<br/><br/>

तव तत्त्वं न जानामि कीदृशोऽसि महेश्वर ।<br/>
यादृशोऽसि महादेव तादृशाय नमो नमः ॥ ४१॥<br/><br/>

एककालं द्विकालं वा त्रिकालं यः पठेन्नरः ।<br/>
सर्वपापविनिर्मुक्तः शिवलोके महीयते ॥ ४२॥<br/><br/>

श्रीपुष्पदन्तमुख-पङ्कजनिर्गतेन<br/>
स्तोत्रेण किल्बिषहरेण हरप्रियेण ।<br/>
कण्ठस्थितेन पठितेन समाहितेन<br/>
सुप्रीणितो भवति भूतपतिर्महेशः ॥ ४३॥<br/><br/>

॥ इति श्रीपुष्पदन्तविरचितं शिवमहिम्नःस्तोत्रं समाप्तम्॥<br/>

यदक्षरपदभ्रष्टं मात्राहीनन्तु यद्भवेत् ।<br/>
तत्सर्वं क्षम्यतां देव महेश्वर नमोऽस्तु ते ॥<br/>

श्रीगुरुभ्यो नमः । सर्वं श्रीकृष्णचरणारविन्दार्पणमस्तु ।<br/>
</div>

