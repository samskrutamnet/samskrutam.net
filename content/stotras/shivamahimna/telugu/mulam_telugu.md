---
title: "మూలము"
date: 2020-02-02T23:43:45-08:00
draft: false
weight: 10

---

<div class="shloka_telugu">

మహిమ్నః పారం తే పరమవిదుషో యద్యసదృశీ <br/>
స్తుతిర్బ్రహ్మాదీనామపి తదవసన్నాస్త్వయి గిరః । <br/>
అథాఽవాచ్యః సర్వః స్వమతిపరిణామావధి గృణన్ <br/>
మమాప్యేష స్తోత్రే హర! నిరపవాదః పరికరః ॥ ౧॥ <br/><br/>


అతీతః పన్థానం తవ చ మహిమా వాఙ్మనసయోర్ <br/>
అతద్వ్యావృత్త్యా యం చకితమభిధత్తే శ్రుతిరపి । <br/>
స కస్య స్తోతవ్యః కతివిధగుణః కస్య విషయః <br/>
పదే త్వర్వాచీనే పతతి న మనః కస్య న వచః ॥ ౨॥ <br/><br/>


మధుస్ఫీతా వాచః పరమమమృతం నిర్మితవతః <br/>
తవ బ్రహ్మన్ ! కిం వాగపి సురగురోర్విస్మయపదమ్ । <br/>
మమ త్వేతాం వాణీం గుణకథనపుణ్యేన భవతః <br/>
పునామీత్యర్థేఽస్మిన్ పురమథన ! బుద్ధిర్వ్యవసితా ॥ ౩॥ <br/><br/>


తవైశ్వర్యం యత్తజ్జగదుదయరక్షాప్రలయకృత్ <br/>
త్రయీవస్తు వ్యస్తం తిసృషు గుణభిన్నాసు తనుషు । <br/>
అభవ్యానామస్మిన్ వరద ! రమణీయామరమణీం <br/>
విహన్తుం వ్యాక్రోశీం విదధత ఇహైకే జడధియః ॥ ౪॥ <br/><br/>


కిమీహః కిఙ్కాయః స ఖలు కిముపాయస్త్రిభువనం <br/>
కిమాధారో ధాతా సృజతి కిముపాదాన ఇతి చ । <br/>
అతర్క్యైశ్వర్యే త్వయ్యనవసరదుఃస్థో హతధియః <br/>
కుతర్కోఽయం కాంశ్చిన్ ముఖరయతి మోహాయ జగతః ॥ ౫॥ <br/><br/>


అజన్మానో లోకాః కిమవయవవన్తోఽపి జగతామ్ <br/>
అధిష్ఠాతారం కిం భవవిధిరనాదృత్య భవతి । <br/>
అనీశో వా కుర్యాద్ భువనజననే కః పరికరో <br/>
యతో మన్దాస్త్వాం ప్రత్యమరవర ! సంశేరత ఇమే ॥ ౬ ॥ <br/><br/>


త్రయీ సాఙ్ఖ్యం యోగః పశుపతిమతం వైష్ణవమితి <br/>
ప్రభిన్నే ప్రస్థానే పరమిదమదః పథ్యమితి చ । <br/>
రుచీనాం వైచిత్ర్యాదృజుకుటిలనానాపథజుషాం <br/>
నృణామేకో గమ్యస్త్వమసి పయసామర్ణవ ఇవ ॥ ౭ ॥ <br/>


మహోక్షః ఖట్వాఙ్గం పరశురజినం భస్మ ఫణినః <br/>
కపాలం చేతీయత్తవ వరద తన్త్రోపకరణమ్ । <br/>
సురాస్తాం తామృద్ధిం దధతి తు భవద్భ్రూప్రణిహితాం <br/>
న హి స్వాత్మారామం విషయమృగతృష్ణా భ్రమయతి ॥ ౮ ॥ <br/><br/>


ధ్రువం కశ్చిత్ సర్వం సకలమపరస్త్వధ్రువమిదం <br/>
పరో ధ్రౌవ్యాఽధ్రౌవ్యే జగతి గదతి వ్యస్తవిషయే । <br/>
సమస్తేఽప్యేతస్మిన్ పురమథన తైర్విస్మిత ఇవ <br/>
స్తువన్ జిహ్రేమి త్వాం న ఖలు నను ధృష్టా ముఖరతా ॥ ౯॥<br/><br/>


తవైశ్వర్యం యత్నాద్ యదుపరి విరిఞ్చిర్హరిరధః <br/>
పరిచ్ఛేత్తుం యాతావనలమనలస్కన్ధవపుషః । <br/>
తతో భక్తిశ్రద్ధాభరగురుగృణద్భ్యాం గిరిశ యత్ <br/>
స్వయం తస్థే తాభ్యాం తవ కిమనువృత్తిర్న ఫలతి ॥ ౧౦॥ <br/><br/>


అయత్నాదాసాద్య త్రిభువనమవైరవ్యతికరం <br/>
దశాస్యో యద్బాహూనభృత రణకణ్డూ-పరవశాన్ । <br/>
శిరఃపద్మశ్రేణీ-రచితచరణామ్భోరుహ-బలేః <br/>
స్థిరాయాస్త్వద్భక్తేస్త్రిపురహర విస్ఫూర్జితమిదమ్ ॥ ౧౧॥ <br/><br/>


అముష్య త్వత్సేవాసమధిగతసారం భుజవనం <br/>
బలాత్ కైలాసేఽపి త్వదధివసతౌ విక్రమయతః ।<br/>
అలభ్యా పాతాలేఽప్యలసచలితాఙ్గుష్ఠశిరసి<br/>
ప్రతిష్ఠా త్వయ్యాసీద్ ధ్రువముపచితో ముహ్యతి ఖలః ॥ ౧౨॥<br/><br/>

యదృద్ధిం సుత్రామ్ణో వరద పరమోచ్చైరపి సతీమ్ <br/>
అధశ్చక్రే బాణః పరిజనవిధేయత్రిభువనః । <br/>
న తచ్చిత్రం తస్మిన్ వరివసితరి త్వచ్చరణయోః <br/>
న కస్యాప్యున్నత్యై భవతి శిరసస్త్వయ్యవనతిః ॥ ౧౩॥<br/><br/>


అకాణ్డ-బ్రహ్మాణ్డ-క్షయచకిత-దేవాసురకృపా-<br/>
విధేయస్యాఽఽసీద్ యస్త్రినయన విషం సంహృతవతః ।<br/>
స కల్మాషః కణ్ఠే తవ న కురుతే న శ్రియమహో<br/>
వికారోఽపి శ్లాఘ్యో భువనభయభఙ్గవ్యసనినః ॥ ౧౪॥<br/><br/>


అసిద్ధార్థా నైవ క్వచిదపి సదేవాసురనరే<br/>
నివర్తన్తే నిత్యం జగతి జయినో యస్య విశిఖాః ।<br/>
స పశ్యన్నీశ త్వామితరసురసాధారణమభూత్<br/>
స్మరః స్మర్తవ్యాత్మా న హి వశిషు పథ్యః పరిభవః ॥ ౧౫॥<br/><br/>


మహీ పాదాఘాతాద్ వ్రజతి సహసా సంశయపదం<br/>
పదం విష్ణోర్భ్రామ్యద్భుజపరిఘరుగ్ణగ్రహగణమ్ ।<br/>
ముహుర్ద్యౌర్దౌస్థ్యం యాత్యనిభృతజటాతాడితతటా<br/>
జగద్రక్షాయై త్వం నటసి నను వామైవ విభుతా ॥ ౧౬॥<br/><br/>


వియద్వ్యాపీ తారా-గణ-గుణిత-ఫేనోద్గమ-రుచిః<br/>
ప్రవాహో వారాం యః పృషతలఘుదృష్టః శిరసి తే ।<br/>
జగద్ద్వీపాకారం జలధివలయం తేన కృతమిత్-<br/>
యనేనైవోన్నేయం ధృతమహిమ దివ్యం తవ వపుః ॥ ౧౭॥<br/><br/>


రథః క్షోణీ యన్తా శతధృతిరగేన్ద్రో ధనురథో<br/>
రథాఙ్గే చన్ద్రార్కౌ రథచరణపాణిః శర ఇతి ।<br/>
దిధక్షోస్తే కోఽయం త్రిపురతృణమాడమ్బరవిధిర్<br/>
విధేయైః క్రీడన్త్యో న ఖలు పరతన్త్రాః ప్రభుధియః ॥ ౧౮॥<br/><br/>


హరిస్తే సాహస్రం కమలబలిమాధాయ పదయోర్<br/>
యదేకోనే తస్మిన్ నిజముదహరన్నేత్రకమలమ్ ।<br/>
గతో భక్త్యుద్రేకః పరిణతిమసౌ చక్రవపుషా<br/>
త్రయాణాం రక్షాయై త్రిపురహర జాగర్తి జగతామ్ ॥ ౧౯॥<br/><br/>


క్రతౌ సుప్తే జాగ్రత్ త్వమసి ఫలయోగే క్రతుమతాం<br/>
క్వ కర్మ ప్రధ్వస్తం ఫలతి పురుషారాధనమృతే।<br/>
అతస్త్వాం సమ్ప్రేక్ష్య క్రతుషు ఫలదానప్రతిభువం<br/>
శ్రుతౌ శ్రద్ధాం బద్ధ్వా దృఢపరికరః కర్మసు జనః ॥ ౨౦॥<br/><br/>


క్రియాదక్షో దక్షః క్రతుపతిరధీశస్తనుభృతామ్<br/>
ఋషీణామార్త్విజ్యం శరణద సదస్యాః సురగణాః ।<br/>
క్రతుభ్రంశస్త్వత్తః క్రతుఫలవిధానవ్యసనినః<br/>
ధ్రువం కర్తుః శ్రద్ధావిధురమభిచారాయ హి మఖాః ॥ ౨౧॥<br/><br/>


ప్రజానాథం నాథ ప్రసభమభికం స్వాం దుహితరం<br/>
గతం రోహిద్భూతాం రిరమయిషుమృష్యస్య వపుషా ।<br/>
ధనుష్పాణేర్యాతం దివమపి సపత్రాకృతమముం<br/>
త్రసన్తం తేఽద్యాపి త్యజతి న మృగవ్యాధరభసః ॥ ౨౨॥<br/><br/>


స్వలావణ్యాశంసాధృతధనుషమహ్నాయ తృణవత్<br/>
పురః ప్లుష్టం దృష్ట్వా పురమథన పుష్పాయుధమపి।<br/>
యది స్త్రైణం దేవీ యమనిరత దేహార్ధఘటనాద్<br/>
అవైతి త్వామద్ధా బత వరద ముగ్ధా యువతయః ॥ ౨౩॥<br/><br/>


శ్మశానేష్వాక్రీడా స్మరహర పిశాచాః సహచరాః<br/>
చితాభస్మాలేపః స్రగపి నృకరోటీపరికరః ।<br/>
అమఙ్గల్యం శీలం తవ భవతు నామైవమఖిలం<br/>
తథాపి స్మర్తౄణాం వరద పరమం మఙ్గలమసి ॥ ౨౪॥<br/><br/>


మనః ప్రత్యక్చిత్తే సవిధమవధాయాత్తమరుతః<br/>
ప్రహృష్యద్రోమాణః ప్రమద-సలిలోత్సఙ్గితదృశః ।<br/>
యదాలోక్యాహ్లాదం హ్రద ఇవ నిమజ్యామృతమయే<br/>
దధత్యన్తస్తత్త్వం కిమపి యమినస్తత్ కిల భవాన్ ॥ ౨౫॥<br/>


త్వమర్కస్త్వం సోమస్త్వమసి పవనస్త్వం హుతవహస్<br/>
త్వమాపస్త్వం వ్యోమ త్వము ధరణిరాత్మా త్వమితి చ।<br/>
పరిచ్ఛిన్నామేవం త్వయి పరిణతా బిభ్రతు గిరం<br/>
న విద్మస్తత్తత్త్వం వయమిహ తు యత్ త్వం న భవసి॥ ౨౬॥<br/><br/>


త్రయీం తిస్రో వృత్తీస్త్రిభువనమథో త్రీనపి సురాన్<br/>
అకారాద్యైర్వర్ణైస్త్రిభిరభిదధత్ తీర్ణవికృతి ।<br/>
తురీయం తే ధామ ధ్వనిభిరవరున్ధానమణుభిః<br/>
సమస్తం వ్యస్తం త్వాం శరణద గృణాత్యోమితి పదమ్ ॥ ౨౭॥<br/><br/>


భవః శర్వో రుద్రః పశుపతిరథోగ్రః సహమహాన్<br/>
తథా భీమేశానావితి యదభిధానాష్టకమిదమ్ ।<br/>
అముష్మిన్ ప్రత్యేకం ప్రవిచరతి దేవ శ్రుతిరపి<br/>
ప్రియాయాస్మై ధామ్నే ప్రణిహితనమస్యోఽస్మి భవతే ॥ ౨౮॥<br/><br/>


నమో నేదిష్ఠాయ ప్రియదవ దవిష్ఠాయ చ నమో<br/>
నమః క్షోదిష్ఠాయ స్మరహర మహిష్ఠాయ చ నమః ।<br/>
నమో వర్షిష్ఠాయ త్రినయన యవిష్ఠాయ చ నమో<br/>
నమః సర్వస్మై తే తదిదమితిసర్వాయ చ నమః ॥ ౨౯॥<br/><br/>


బహలరజసే విశ్వోత్పత్తౌ భవాయ నమోనమః<br/>
ప్రబలతమసే తత్సంహారే హరాయ నమోనమః।<br/>
జనసుఖకృతే సత్త్వోద్రిక్తౌ మృడాయ నమోనమః<br/>
ప్రమహసి పదే నిస్త్రైగుణ్యే శివాయ నమోనమః॥ ౩౦॥<br/><br/>


కృశపరిణతి చేతః క్లేశవశ్యం క్వ చేదం<br/>
క్వ చ తవ గుణసీమోల్లఙ్ఘినీ శశ్వదృద్ధిః ।<br/>
ఇతి చకితమమన్దీకృత్య మాం భక్తిరాధాద్<br/>
వరద చరణయోస్తే వాక్య-పుష్పోపహారమ్ ॥ ౩౧॥<br/><br/>


అసితగిరిసమం స్యాత్ కజ్జలం సిన్ధుపాత్రే<br/>
సురతరువరశాఖా లేఖనీ పత్రముర్వీ।<br/>
లిఖతి యది గృహీత్వా శారదా సర్వకాలం<br/>
తదపి తవ గుణానామీశ పారం న యాతి॥ ౩౨॥<br/><br/>


అసురసురమునీన్ద్రైరర్చితస్యేన్దుమౌలేర్<br/>
గ్రథితగుణమహిమ్నో నిర్గుణస్యేశ్వరస్య ।<br/>
సకలగణవరిష్ఠః పుష్పదన్తాభిధానో<br/>
రుచిరమలఘువృత్తైః స్తోత్రమేతచ్చకార ॥ ౩౩॥<br/><br/>


అహరహరనవద్యం ధూర్జటేః స్తోత్రమేతత్<br/>
పఠతి పరమభక్త్యా శుద్ధచిత్తః పుమాన్ యః ।<br/>
స భవతి శివలోకే రుద్రతుల్యస్తథాఽత్ర<br/>
ప్రచురతరధనాయుః పుత్రవాన్ కీర్తిమాంశ్చ ॥ ౩౪॥<br/><br/>


మహేశాన్నాపరో దేవో మహిమ్నో నాపరా స్తుతిః ।<br/>
అఘోరాన్నాపరో మన్త్రో నాస్తి తత్త్వం గురోః పరమ్ ॥ ౩౫॥<br/><br/>


దీక్షా దానం తపస్తీర్థం జ్ఞానం యాగాదికాః క్రియాః ।<br/>
మహిమ్నఃస్తవపాఠస్య కలాం నార్హన్తి షోడశీమ్ ॥ ౩౬॥<br/><br/>


కుసుమదశననామా సర్వగన్ధర్వరాజః<br/>
శిశుశశిధరమౌలేర్దేవదేవస్య దాసః ।<br/>
స ఖలు నిజమహిమ్నో భ్రష్ట ఏవాస్య రోషాత్<br/>
స్తవనమిదమకార్షీద్ దివ్యదివ్యం మహిమ్నః ॥ ౩౭॥<br/><br/>


సురవరమునిపూజ్యం స్వర్గమోక్షైకహేతుం<br/>
పఠతి యది మనుష్యః ప్రాఞ్జలిర్నాన్యచేతాః ।<br/>
వ్రజతి శివసమీపం కిన్నరైః స్తూయమానః<br/>
స్తవనమిదమమోఘం పుష్పదన్తప్రణీతమ్ ॥ ౩౮॥<br/><br/>


ఆసమాప్తమిదం స్తోత్రం పుణ్యం గన్ధర్వభాషితమ్ ।<br/>
అనౌపమ్యం మనోహారి శివమీశ్వరవర్ణనమ్ ॥ ౩౯॥<br/><br/>


ఇత్యేషా వాఙ్మయీ పూజా శ్రీమచ్ఛఙ్కరపాదయోః ।<br/>
అర్పితా తేన దేవేశః ప్రీయతాం మే సదాశివః ॥ ౪౦॥<br/><br/>


తవ తత్త్వం న జానామి కీదృశోఽసి మహేశ్వర ।<br/>
యాదృశోఽసి మహాదేవ తాదృశాయ నమో నమః ॥ ౪౧॥<br/><br/>


ఏకకాలం ద్వికాలం వా త్రికాలం యః పఠేన్నరః ।<br/>
సర్వపాపవినిర్ముక్తః శివలోకే మహీయతే ॥ ౪౨॥<br/><br/>


శ్రీపుష్పదన్తముఖ-పఙ్కజనిర్గతేన<br/>
స్తోత్రేణ కిల్బిషహరేణ హరప్రియేణ ।<br/>
కణ్ఠస్థితేన పఠితేన సమాహితేన<br/>
సుప్రీణితో భవతి భూతపతిర్మహేశః ॥ ౪౩॥<br/><br/>


॥ ఇతి శ్రీపుష్పదన్తవిరచితం శివమహిమ్నఃస్తోత్రం సమాప్తమ్॥<br/><br/>

యదక్షరపదభ్రష్టం మాత్రాహీనన్తు యద్భవేత్ ।<br/>
తత్సర్వం క్షమ్యతాం దేవ మహేశ్వర నమోఽస్తు తే ॥<br/><br/>

శ్రీగురుభ్యో నమః । సర్వం శ్రీకృష్ణచరణారవిన్దార్పణమస్తు ।<br/><br/>

</div>

[Reference](https://www.ms.uky.edu/~sohum/sanskrit/mahimna/mahimna.htm)